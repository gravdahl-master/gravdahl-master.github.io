Kybernetikk og nanoteknologi: Fra multifrekvens atomkraftmikroskopi (MF-AFM) til dynamiske modeller for identifisering av nanomekaniske egenskaper.

Bakgrunn: AFM er en mikroskopi-teknikk som muliggjør avbildning av detaljer ned til atomær oppløsning. En spesielt attraktivt egenskap er at den tillater måling av mekaniske egenskaper på nanometer-nivå. Tradisjonelt har disse teknikkene vært basert på statiske analyser (Hookes lov). Over de siste årene har fokuset skiftet mer mot bruk av dynamiske teknikker for analyse, noe som gjør metoder fra den kybernetiske verktøy-kassa meget aktuelle. Bruksområdene for gode metoder for å måle stadig flere mekaniske egenskaper av prøver vil være stor for mange forskningsdisipliner, slik som materialteknologi, medisin og biologi. For eksempel vil en bedre forståelse av mekanikken i en celle kunne bidra til en overordnet forståelse av hvordan denne oppfører seg. Dette kan være nyttig i for eksempel kreft-forskning, der man har funnet en sammenheng mellom kreft og stivheten på en celle.

Motivasjon: MF-AFM er en teknikk som tar i bruk Fourier-analyse for å finne sammenhengen mellom signalene i frekvens-domenet i AFM og egenskaper som stivhet og viskositet. Nylig har metoder som tar i bruk parameter-estimering i en dynamisk modell blitt utviklet for et tilsvarende formål, som tar i bruk hele tidsdomenet av signalene. Utfordringen er å sammenligne disse to teknikkene for å finne evt. fordeler og ulemper ved hver av dem. Med en god forståelse av sammenhengen mellom disse kan man potensielt bruke dette til å låne det beste fra hver metode for å forbedre teknikkene.

Oppgaver:
- Utfør et litteratursøk på identifisering av nanomekaniske egenskaper ved bruk av MF-AFM.
- Sammenligne eksisterende metoder basert på multifrekvens analyse med nylig utviklede parameter-estimeringsteknikker. Er de ekvivalente under visse omstendigheter?
- Sammenligne de to metodene ved hjelp av simuleringer.
- Sammenligne metodene eksperimentelt på en AFM.

Nanolaben på instituttet er tilgjengelig for utførelse av eksperimenter.
